---
layout: blog
title: The Queer Nation Manifesto
date: 2022-02-11T14:30:20.315Z
path: /content1
---

แถลงการณ์ชาติเควียร์

(ข้อเขียนจากใบแถลงการณ์แจกจ่ายโดยผู้ประท้วงกลุ่ม ACT UP ที่ร่วมเดินในริ้วขบวน New York Gay Pride ปี 1990)

จะให้เราพูดยังไงดี จะให้เรายืนกรานยังไงดี ว่าชีวิตของพี่น้องตกอยู่ในอันตราย ว่าในแต่ละวันที่พี่น้องตื่นขึ้นมามีชีวิต ดูเป็นผู้เป็นคน มีความสุขตามอัตภาพ พี่น้องกำลังขบถอยู่ พี่น้องเควียร์ที่ยังมีชีวิตเป็นผู้เป็นคนอยู่ได้คือนักปฏิวัติ ไม่มีอะไรในโลกนี้เลยที่ยืนยันการมีอยู่ของพี่น้อง ที่ปกปักรักษาหรือสนับสนุนพี่น้อง เป็นเรื่องปาฏิหาริย์ที่พี่น้องยังสามารถหยัดยืนอ่านถ้อยคำนี้ในริ้วขบวนได้ พี่น้องไม่น่าจะรอดมาด้วยซ้ำในโลกแบบนี้

ชายจริงหญิงแท้เป็นเจ้าของโลกใบนี้ อย่าหลงผิดไป เหตุผลเดียวที่พี่น้องยังถูกไว้ชีวิตเป็นเพราะพี่น้องฉลาด ไม่ก็ดวงดีหรือเป็นนักสู้ ชายจริงหญิงแท้มีอภิสิทธิ์ที่จะทำอะไรก็ได้ตามใจอยาก สามารถเย็ดได้ตามอัธยาศัยโดยไม่ต้องกลัวอะไร แต่ชายจริงหญิงแท้ไม่ได้แค่ใช้ชีวิตโดยปราศจากความกลัว พวกแม่งยังเดินลอยหน้าลอยตา อวดเสรีภาพนี้ใส่หน้าชั้นด้วย หน้าจอทีวีของชั้นมีแต่ภาพคนพวกนี้ บนหน้านิตยสารที่ซื้อมาก็เช่นกัน อยากไปกินข้าวที่ไหนก็หนีไม่พ้น ในซอยบ้านก็ยังเจอ ชั้นอยากให้มีการประกาศระงับการแต่งงานระหว่างชายจริงและหญิงแท้ ให้ระงับการมีลูกมีหลาน ห้ามไม่ให้มาจู๋จี๋กันในที่สาธารณะ ห้ามไม่ให้สื่อแพร่ภาพที่ส่งเสริมการรักต่างเพศ ตราบใดที่ชั้นยังไม่สามารถดื่มด่ำไปอิสรภาพทางเพศและการเดินทางไปไหนต่อไหนได้เหมือนชายจริงหญิงแท้ อภิสิทธิ์ที่คนพวกนี้มีต้องหยุดชะงัก และสละมาให้ชั้นและพี่น้องผองเควียร์ของชั้นแทน

ชายจริงหญิงแท้จะไม่ยอมสละอภิสิทธิ์ที่มีโดยสมัครใจ เพราะฉะนั้นคนกลุ่มนี้ต้องถูกบังคับ ต้องให้ผวา ต้องให้กลัว ถึงจะยอมหยุด ความกลัวคือแรงกระตุ้นที่ทรงพลังที่สุด ไม่มีใครจะมาให้สิ่งที่เราสมควรที่จะได้หรอก สิทธิไม่ใช่สิ่งที่ให้กัน แต่เป็นสิ่งที่ต้องช่วงชิงมา ต้องใช้กำลังบังคับหากจำเป็น

เราจะสู้ได้ง่ายขึ้นหากเรารู้ว่าศัตรูของเราคือใคร ศัตรูของพี่น้องคือชายจริงหญิงแท้ คนพวกนี้เป็นศัตรูเมื่อแม่งปฏิเสธที่จะรับรู้สถานะไร้ตัวตนของพี่น้อง เป็นศัตรูตราบใดที่คนพวกนี้ยังไม่หยุดใช้ชีวิต เป็นส่วนหนึ่งของวัฒนธรรมที่เข่นฆ่าพี่น้อง

ในทุกๆ วัน ศัตรูพวกนี้พรากชีวิตพี่น้องของเราไปทีละคน ไม่ว่าจะเป็นด้วยโรคเอดส์ที่ฆ่าเราเพราะความนิ่งเฉยจากรัฐบาลที่เกลียดกลัวคนรักเพศเดียวกัน หรือการรุมซ้อมเลสเบี้ยนที่ร้านอาหารโต้รุ่ง (ในย่านที่อ้างกันว่าเป็นย่านเลสเบี้ยน) เราถูกไล่เก็บอย่างเป็นระบบ และจะถูกฆ่าล้างบางไปเรื่อยๆ จนกว่าเราจะระลึกได้ว่าถ้าพวกศัตรูปลิดชีวิตพี่น้องเราไปคนนึง พวกมันก็ต้องตามเก็บพวกเราให้หมดทุกคนด้วย

กองทัพนักรักพ่ายแพ้ไม่ได้

การเป็นเควียร์ไม่ใช่เรื่องของสิทธิความเป็นส่วนตัว หากแต่เกี่ยวกับอิสระที่จะเป็นสาธารณะ อิสระที่จะเป็นอย่างที่เราเป็นจริงๆ การเป็นเควียร์จึงหมายถึ

การต่อสู้กับการกดขี่ในทุกๆ วัน ไม่ว่าจะเป็นโฮโมโฟเบีย การกดขี่เรื่องสีผิวและเผ่าพันธุ์ การเกลียดชังความเป็นหญิง ความคลั่งศาสนาของพวกมือถือสากปากถือศีล และความเกลียดชังที่พวกเรามีต่อตัวเอง (เราถูกสอนมาอย่างแยบยลให้เกลียดตัวเอง) และแน่นอนว่าตอนนี้ย่อมหมายถึงการต่อสู้กับไวรัสด้วย และไอ้พวกเกลียดเลสเบี้ยนเกลียดเกย์ทั้งหลายที่หวังใช้โรคเอดส์กำจัดพวกเราให้สิ้นซากไปจากโลกใบนี้

การเป็นเควียร์หมายถึงการใช้ชีวิตที่แตกต่าง ชีวิตที่ไม่ได้เกี่ยวข้องกับกระแสหลัก กับอัตรากำไร ความรักชาติรักแผ่นดิน ปิตาธิปไตย หรือการปรับตัวเองให้อะไรก็ตามยอมรับ และไม่เกี่ยวข้องอะไรเช่นกันกับการเป็นผู้บริหารระดับสูง การมีอภิสิทธิ์ หรือการนิยมชมชอบอภิสิทธิ์ การเป็นเควียร์หมายถึงการอยู่คร่อมขอบเขต การนิยามตัวเองผ่านการคร่อมนี้ การเย็ดแม่งเพศสภาพ และสิ่งลับลมคมใน สิ่งใต้สะดือ สิ่งในเบื้องลึกหัวใจ และรัตติกาล การเป็นเควียร์คือการเป็น “รากหญ้า” เพราะเราสำเหนียกว่าพี่น้องผองเควียร์ทุกคน ทุกหี ทุกหัวใจ ทุกตูด ทุกควย ล้วนแต่เป็นโลกแห่งความเคลิบเคลิ้มที่รอให้เราได้ค้นหา เราทุกคนล้วนแต่เป็นโลกแห่งความเป็นไปได้ที่ไม่รู้จบ

เราเป็นกองทัพเพราะความจำเป็น เราเป็นกองทัพเพราะพลังของเรานั้นเหลือล้น (ยังมีอะไรอีกมากที่เราต้องสู้เพื่อให้ได้มา เราเป็นสัตว์ใกล้สูญพันธุ์ที่ล้ำค่าที่สุด) เราคือกองทัพนักรักเพราะพวกเรารู้ว่าความรักคืออะไร ตัณหาราคะก็เช่นกัน เราสร้างมันมากับมือเอง เราเปิดเผยตัวตนที่เราเคยซ่อนไว้ เราเผชิญกับการปฏิเสธจากสังคม เผชิญหน้ากับเพชฌฆาตที่ลานยิงเป้า ทั้งหมดนี้เพื่อแค่ที่เราจะได้รักกัน! ทุกครั้งที่เราเย็ด เราชนะ

เราจำเป็นต้องสู้เพื่อตัวเราเอง (ไม่มีใครจะมาสู้แทนเรา) และถ้าการต่อสู้นี้จะนำมาซึ่งอิสระเสรีที่มากขึ้นให้กับโลกทั้งใบได้ เราก็ยินดี (เราได้ให้อะไรกับโลกใบนั้นไว้นานับประการ ทั้งประชาธิปไตยเอย ศิลปะวิทยาการทั้งหลายเอย แนวคิดเรื่องความรัก หลักปรัชญา จิตวิญญาณ อันนี้แค่ยกตัวอย่างของขวัญบางชิ้นที่ไอ้กระเทยอีทอมสมัยกรีกโบราณได้ทิ้งเป็นมรดกไว้ให้) เรามาร่วมกันทำให้ทุกพื้นที่เป็นพื้นที่เลสเบี้ยนพื้นที่เกย์กันเถอะ ให้ถนนทุกสายเป็นส่วนหนึ่งของภูมิศาสตร์ทางเพศของเรา ร่วมกันสร้างเมืองแห่งความปรารถนา เมืองแห่งความสมปรารถนา สร้างเมืองสร้างประเทศที่เราปลอดภัย ที่เรามีอิสระเสรี ที่อะไรอื่นใดก็ตาม เราต้องหันมามองชีวิตเราเองแล้วเห็นให้ได้ว่าอะไรคือสิ่งที่ดีที่สุดในชีวิตเรา ส่วนไหนที่เควียร์ ส่วนไหนที่ชายจริงหญิงแท้ แล้วปล่อยให้เปลือกชายจริงหญิงแท้ไร้ค่าที่ห่อหุ้มเราอยู่นั้นหลุดร่วงไป อย่าลืมว่าเรามีเวลาเพียงน้อยนิด ชั้นอยากเป็นคนรักของพี่น้องทุกๆ คน ปีหน้าเราจะลงถนนแบบล่อนจ้อน

ชั้นโมโห

เพื่อนสาวผู้แข็งแกร่งบอกเพื่อนชายไว้ว่ามีสองสิ่งสำคัญเกี่ยวกับการปฏิวัติที่จะมาถึงที่เราต้องจำให้ได้ สิ่งแรกคือพวกเราจะโดนจัดหนักแน่ สิ่งที่สองคือพวกเราจะชนะ

ชั้นโมโห ชั้นโมโหที่คนแปลกหน้าสาปแช่งให้ชั้นไปตายซะ “มึงสมควรตาย” “โรคเอดส์มาเพื่อกำจัดมลทิน” ชั้นโกรธแทบลุกเป็นไฟตอนที่เห็นคุณนายริพับลิกันในเสื้อผ้าอาภรณ์มูลค่าหลายพันดอลลาร์เดินกระมิดกระเมี้ยนผ่านแนวตำรวจไปแล้วทำเป็นส่ายหัว ยักไหล่ชี้นิ้วมาที่เราประหนึ่งว่าเราเป็นเด็กนิสัยเสียที่เรียกร้องสิ่งไร้สาระและชักดิ้นชักงอเวลาไม่ได้ดั่งใจ ชั้นโมโหที่โจเซฟต้องมานั่งเครียดว่าไม่มีปัญญาจะจ่ายค่ายา AZT ปีละแปดพันดอลล่าร์ที่อาจจะช่วยยืดชีวิตต่อไปนิดนึง แต่ก็ทำให้อาการทรุดหนักกว่าโรคที่ตอนนี้หมอวิฉิจฉัยว่าเป็นซะอีก ชั้นโมโหที่ชายคนหนึ่งบอกว่าไม่รู้จะทิ้งสมบัติไว้ให้ใครได้อีกหลังจากต้องแก้พินัยกรรมมาห้ารอบแล้ว เพื่อนสนิทเค้าตายไปหมดแล้ว ชั้นโมโหที่เวลาที่ชั้นยืนอยู่ท่ามกลางทะเลแห่งป้ายผ้าประท้วง โมโหที่ยังต้องไปเดินขบวนจุดเทียน ยังต้องไปงานศพอีกงาน กูจะไม่เดินขบวนจุดไอ้เทียนเหี้ยนี่ด้วยความสำรวมอีกแล้ว กูอยากพันตัวเองด้วยไอ้ป้ายผ้าประท้วงห่านั่นและฉีกทำลายแม่งด้วยความโกรธแค้น อยากจะฉีกกระชากผมตัวเอง อยากจะสาปแช่งพระเจ้าทุกตัวที่ศาสนาสถาปนาขึ้นมา ชั้นปฏิเสธที่จะยอมรับพระผู้สร้างที่ตัดจบชีวิตคนในวัยเลขสาม แม่งโหดร้าย แม่งเลวทรามชั่วช้า ไม่มีความหมายอะไรทั้งนั้น ทุกอณูในตัวชั้นกรีดร้องประณามความไร้เหตุผลนี้ ชั้นแหงนหน้าขึ้นมองก้อนเมฆ เสียงหัวเราะบาดแก้วหูที่ฟังดูเหมือนเสียงปีศาจมากกว่าเสียงแห่งความปิติปะทุออกมาจากลำคอชั้น น้ำตาไหลออกมาเป็นสายอาบหน้าชั้น ถ้าโรคนี้ฆ่าชั้นไม่ได้ เห็นทีชั้นคงจะตายจากความอึดอัดใจนี้แทน ฝ่าเท้าของชั้นย่ำไปตามท้องถนน มือของปีเตอร์ถูกล่ามไว้กับเคาน์เตอร์ต้อนรับของบริษัทยา เจ้าหน้าที่ธุรการมองมือนั้นด้วยความหวาดกลัว ร่างของอิริคกำลังเน่าเฟะในสุสานที่บรูคลิน ชั้นจะไม่มีวันได้ยินเสียงเป่าฟลุ้ตของเพื่อนก้องสะท้อนไปทั่วกำแพงบ้านที่เรานัดพบกันอีก ที่สวนทอมกินส์สแควร์ ชั้นเห็นคนแก่นั่งจับกลุ่มเบียดกัน ห่มเสื้อโค้ทตัวยาวเพื่อกันความหนาวที่ประสาทสัมผัสบอกว่ามี ทั้งๆ ที่อยู่ในเดือนมิถุนายน พยายามจะคว้าเศษเสี้ยวชีวิตสักอย่างที่ยังพอมีเหลืออยู่ไม่ให้หลุดมือไป เออ ชั้นว่าพวกเค้าเข้าใจแหละ ชั้นคิดถึงคนที่ก่อนจะได้นอนแต่ละคืน ต้องยืนล่อนจ้อนหน้ากระจกสำรวจร่างกายตัวเองก่อนว่ามีรอยจ้ำรอยช้ำ อะไรที่เมื่อวานนี้ยังไม่มีรึเปล่า รอยจ้ำรอยช้ำที่เป็นร่องรอยว่าความฉิบหายได้มาเยือนแล้ว ชั้นโกรธที่หนังสือพิมพ์เรียกพวกเราว่า ‘เหยื่อ’ และมีท่าทีกังวลว่า ‘มัน’ จะอาจจะแพร่ไปติด ‘ประชากรทั่วไป’ ได้ ชั้นอยากจะกรีดร้องออกไปว่า “อ้าว แล้วกูเป็นประชากรเหี้ยอะไรมิทราบ” ชั้นอยากตวาดใส่โรงพยาบาลนิวยอร์คกับไอ้คำบนถุงพลาสติกสีเหลือง ของแม่ง ‘ผ้าลินินแยก’ ‘ผ้าปนเปื้อนเชื้อโรค’ กับไอ้เจ้าหน้าที่ของแม่งในถุงมือยางและหน้ากากอนามัย ที่เดินเลี่ยงเตียงผู้ป่วยประหนึ่งกลัวว่าคนที่นอนอยู่บนเตียงจะลุกพรวดขึ้นมาสาดเลือดสาดอสุจิใส่ แล้วตัวเองจะพลอยติดโรคไปด้วย ชั้นโกรธชายจริงหญิงแท้ที่นั่งไขว่ห้างด้วยความโอหังว่าเสื้อคลุมแห่งความรักเดียวใจเดียวและการรักต่างเพศที่ตัวเองสวมใส่จะป้องกันโรคได้ ชั้นโกรธที่พวกชายจริงหญิงแท้มั่นว่าหน้าโรคนี้ไม่เกี่ยวอะไรกับตัวเองเพราะมีแต่ ‘พวกมัน’ ที่ติดโรค ไอ้พวกเด็กหนุ่มก็เหมือนกันที่พอเห็นเข็มกลัด “ความเงียบ = ความตาย” ของชั้นแล้วสวดออกมาว่า ‘อีตุ๊ดตายแน่’ อยากรู้จริงว่าใครสอนให้พูดแบบนี้ เพราะทั้งความโกรธและความกลัวที่รายล้อมตัวชั้น ชั้นเลือกปิดปากเงียบและปล่อยให้ไอ้เจ้าเข็มกลัดนั้นเยาะเย้ยตัวเองในแต่ละก้าวที่เดินไป ไหนจะความโกรธที่พลุ่งพล่านในตัวชั้นอีกตอนได้ดูทีวี แล้วมีรายการนึงพูดถึงริ้วขบวนป้ายผ้าประท้วง และนั่งไล่รายชื่อและประวัติของผู้เสียชีวิต ที่มีตั้งแต่เด็กทารก หญิงวัยรุ่นที่ไปถ่ายเลือดมา ไปจนถึงพระแบพติสต์สูงวัยกับภรรยา แต่พอถึงคราวที่ไล่ประวัติของชายเกย์คนนึง กลับอธิบายว่าคนตายคนนี้แพร่เชื้อใส่เด็กหนุ่มขายบริการหลายต่อหลายคน ทั้งๆ ที่ตัวเองก็รู้อยู่เต็มอกว่าตัวเองมีเชื้อ ก็นั่นสินะ จะคาดหวังอะไรอย่างอื่นจากอีตุ๊ดวิปริตล่ะ ชั้นโมโห

\[ไม่มีหัวเรื่อง]

นับตั้งแต่โบราณนานนม งานของศิลปินเควียร์ได้ให้แรงบันดาลใจกับโลกนี้มาโดยตลอด แต่สิ่งที่เควียร์ได้รับตอบแทนกลับเป็นความทุกข์ทรมาน ความเจ็บปวด และความรุนแรง ตลอดประวัติศาสตร์ที่ผ่านมา สังคมได้ทำข้อตกลงกับพลเมืองเควียร์ของตัวเองว่าชาวเควียร์ต้องทำงานสรรค์สร้าง แต่ต้องทำอย่างเงียบๆ เมื่ออยู่ในพื้นที่ของศิลปะ ชาวเควียร์สามารถสร้างสรรค์สิ่งต่างๆ ได้ ไม่ว่าเป็นผลงาน ผลกำไร ความบันเทิงเริงใจ หรือแม้แต่กระทั้งความจรรโลงใจ ผลผลิตเหล่านี้คือผลพลอยได้ที่ชัดเจนและมีประโยชน์ของชาวเควียร์ ที่หากเป็นในกรณีอื่นคนจะมองกันว่าเป็นพวกต่อต้านสังคม ในวงสังคมของผู้มากรากดี เควียร์เองอาจจะยังใช้ชีวิตร่วมกับผู้ทรงอำนาจได้อย่างเงียบๆ ด้วย ผู้ทรงอำนาจที่ความจริงแล้วก็ไม่ได้เห็นดีเห็นงามกับเควียร์หรอก

ทัพหน้าล่าสุดของขบวนการโจมตีศิลปินเควียร์คือเจสซี่ เฮมส์  ทั่นผู้นำสูงสุดแห่งศีลธรรมคนดี คริสต์ศาสนา และอเมริกร๊วก สำหรับนายเฮมส์แล้วนั้น ศิลปะเควียร์ง่ายๆ เลยคือภัยคุกคามต่อโลก นายเฮมส์มโนทึกทักไปเองว่าวัฒนธรรมรักต่างเพศเปราะบางเกินกว่าที่จะทนเปิดรับความหลากหลายในความเป็นคนและความหลากหลายทางเพศได้ อธิบายง่ายๆ คือ โครงสร้างอำนาจในโลกแบบยิว-คริสเตียนนั้น ตั้งอยู่บนเสาเข็มแห่งการสืบพันธุ์ การที่ครอบครัวมีลูกรับประกันว่าสินค้าของชาติจะมีลูกค้าและมีแรงงานในการผลิตสินค้าดังกล่าว นอกไปจากนี้ ครอบครัวเองยังทำหน้าที่เป็นระบบดูแลคนป่วยโดยอัตโนมัติเพื่อช่วยลดค่าใช้จ่ายของระบบสาธารณสุขทั้งหลายด้วย พฤติกรรมใดๆ ที่ไม่นำไปสู่การสืบพันธุ์ถูกมองว่าเป็นภัยคุกคาม ตั้งแต่การรักเพศเดียวกัน ไปจนถึงการคุมกำเนิดและสิทธิที่จะเลือกทำแท้งได้ กลุ่มศาสนาฝ่ายขวาอ้างว่าลำพังแต่การโฆษณาการสืบพันธุ์และการรักต่างเพศนั้นยังถือว่าไม่พอ อีกสิ่งที่สำคัญที่ต้องทำคือต้องทำลายทางเลือกอื่นๆ ให้หมดไปด้วย สิ่งที่นายเฮมส์ตามไล่ล่าไม่ใช่ศิลปะ แต่คือชีวิตของพวกเรา! ศิลปะคือสถานปลอดภัยแห่งสุดท้ายที่เหล่าเลสเบี้ยนและเกย์ยังจะรุ่งเรืองได้ เรื่องนี้นายเฮมส์รู้ดี และได้พัฒนาโครงการเพื่อกวาดล้างชาวเควียร์ให้หมดไปจากสังเวียนเดียวที่อนุญาติให้เควียร์มีบทบาทในวัฒนธรรมร่วมได้

โลกที่นายเฮมส์ผลักดันให้เกิดคือโลกที่ไร้ซึ่งความหลากหลายและการขัดขืน ไม่ใช่เรื่องยากอะไรหากจะจินตนาการตามว่าทำไมผู้มีอำนาจถึงจะรู้สึกสบายใจหากได้ปกครองโลกแบบนี้ ไม่ใช่เรื่องยากเช่นกันที่จะเห็นภาพตามว่าภูมิประเทศอเมริกร๊วกจะถูกบดขยี้จนราบเป็นหน้ากลองด้วยอำนาจนี้ เอาจริงๆ นายเฮมส์ไม่ต้องอ้อมค้อมก็ได้ น่าจะบอกกันตรงๆ ไปเลยว่าเรียกร้องอะไรอยู่บ้าง ศิลปะที่สนับสนุนโดยรัฐ ศิลปะแห่งอำนาจนิยมเบ็ดเสร็จ ศิลปะที่พูดเป็นแต่ภาษาคริสเตียน ศิลปะที่เกื้อหนุนเป้าหมายของผู้มีอำนาจ ศิลปะที่เข้ากันได้ดีกับโซฟาในห้องทำงานรูปไข่ที่ทำเนียบขาว บอกมาสิว่าต้องการอะไร คุณเจสซี่ เหล่าหญิงชายผู้ยังรู้ผิดชอบชั่วดีอยู่จะได้ออกมาต่อต้านได้ เหมือนที่เราต่อต้านการละเมิดสิทธิมนุษยชนในประเทศอื่น เพื่อเราจะได้ปลดแอกผู้ที่กล้าลุกขึ้นมาขัดขืนในประเทศของเราเอง

ถ้าเธอคือเควียร์ จงตะโกนมันออกมา!

ชาวเควียร์ถูกตีวงล้อม

เควียร์กำลังถูกโจมตีจากทุกทาง มันน่าหวั่นใจที่พวกเราโอเคกับการสิ่งนี้ เมื่อครั้งปี 1969 ที่เราถูกโจมตีไป เควียร์ไม่ได้ยอมรับสภาพนั้น เควียร์สู้กลับ เควียร์ลงถนน

ในปี 1990 นับแค่เดือนพฤษภาคมเดือนเดียว มีเหตุ “เควียร์โดนรุม” มากถึง 50 ครั้ง เป็นการรุมทำร้ายที่รุนแรง ในเดือนเดียวกันนั้น หญิงชายและเด็ก รวมกัน 3,720 คน เสียชีวิตจากโรคเอดส์ อันเกิดจากการรุมทำร้ายที่รุนแรงยิ่งกว่า นั่นคือ ความเพิกเฉยของรัฐบาลที่หยั่งรากมาจากโฮโมโฟเบียที่เพิ่มขึ้นในสังคม โฮโมโฟเบียแบบนี้มีสถาบันคอยรับรอง และอาจจะอันตรายมากขึ้นต่อการมีอยู่ของเควียร์เพราะระบุตัวผู้ก่อการไม่ได้ เราอนุญาตให้การทำร้ายพวกนี้เกิดขึ้นเพราะความนิ่งเฉยต่อเนื่อง ความไม่คิดจะสู้กลับของเราเอง ถึงตอนนี้ โรคเอดส์ได้ส่งผลกระทบต่อโลกของชายจริงหญิงแท้แล้ว จึงเป็นเหตุผลว่าทำไมพวกมันถึงมาโทษว่าเอดส์เป็นความผิดเราและใช้ประเด็นนี้เป็นข้อแก้ต่างให้กับการกระทำความรุนแรงต่อเรา พวกมันไม่อยากได้เราแล้ว ก่อนที่มันจะยอมกลับมาใช้ชีวิตร่วมกับเราใหม่ พวกมันจะรุมตี รุมข่มขืน รุมฆ่าเราเสียก่อน จะต้องให้ทำอะไรอีกถึงจะเห็นว่าสิ่งนี้มันไม่โอเค โกรธหน่อยสิ ถ้าโกรธแล้วยังไม่รู้สึกถึงพลังที่เพิ่มขึ้น ก็ลองเปลี่ยนเป็นความกลัว ถ้าความกลัวก็ยังไม่ได้ผลอีก ลองความหวาดผวาดู

ตะโกนออกมา!

ภูมิใจซะ ทำอะไรก็ได้ที่จำเป็นต่อการกระชากตัวเองออกจากภาวะสยบยอมที่เธอเคยชิน เป็นอิสระซะ ตะโกนซะ

ปี 1969 เควียร์สู้กลับ ปี 1990 เควียร์กลับบอกว่าโอเค

ปีหน้าเราจะยังอยู่กันมั้ย?

\[ไม่มีหัวเรื่อง]

ชั้นเกลียดเจสซี่ เฮมส์ ชั้นเกลียดมันมากถึงขั้นที่ชั้นจะปิติยินดีหากมันตายๆ ไปได้ ถ้ามันตายเพราะถูกคนฆ่า ชั้นจะถือว่าเป็นความผิดของมันเอง

อีกคนที่ชั้นเกลียดคือ โรนัลด์ เรแกน เพราะมันสังหารหมู่พวกพ้องของชั้นเป็นเวลากว่าแปดปี แต่เอาจริงๆ แล้ว ชั้นเกลียดมันขึ้นไปอีกที่มันมีหน้ามาสรรเสริญ ไรอัน ไวท์ โดยที่ไม่ยอมรับความผิดของตัวเอง ไม่ยอมอ้อนวอนขออโหสิกรรมที่ทำให้ไรอันและคนอีกกว่าแสนต้องตาย คนซึ่งส่วนใหญ่เป็นเควียร์ ชั้นเกลียดที่มันเย้ยหยันความเศร้าโศกของเรา

ชั้นเกลียดอีดอกโป๊ป ชั้นเกลียดอีเหี้ยพระคาดินัลจอห์น โอคอนเนอร์ ชั้นเกลียดนิกายแคธอลิคระยำทั้งหมด ชั้นขอส่งความเกลียดชังนี้ไปให้เหล่าทวยทัพทั้งหลายด้วย ยิ่งไอ้พวกตำรวจผู้พิทักษ์กฎหมายแห่งอเมริกร๊วกทั้งหลายยิ่งตัวดี แม่งก็แค่พวกซาดิสต์ที่รัฐรองรับให้คุกคามกระเทยและโสเภณีตามท้องถนน คุกคามนักโทษเควียร์ในเรือนจำ อีกอย่างที่ชั้นเกลียดเหมือนกันคือสถาบันทางการแพทย์และสถาบันจิตเวช โดยเฉพาะอย่างยิ่งจิตแพทย์ที่กล่อมให้ชั้นหยุดมีเซ็กส์กับผู้ชายไปสามปี จนกว่าเรา (‘เรา’ ในที่นี้คือมันฝ่ายเดียว) จะสามารถเปลี่ยนชั้นจากเควียร์ให้เป็นไบเซ็กชวลได้ ชั้นยังเกลียดพวกอาชีพการศึกษาทั้งหลายด้วย เพราะคนกลุ่มนี้ก็มีส่วนในการผลักไสเควียร์วัยรุ่นไปถึงจุดที่ต้องฆ่าตัวตายในแต่ละปี ชั้นเกลียดโลกศิลปะ”แสนสูงส่ง” อุตสาหกรรมบันเทิง สื่อกระแสหลัก โดยเฉพาะอย่างยิ่งนิวยอร์คไทม์ อันที่จริง ชั้นเกลียดทุกภาคส่วนของสถาบันชายจริงหญิงแท้ในประเทศนี้ คนพวกนี้อย่างร้ายที่สุดคืออยากให้เควียร์ตายไปให้หมดทุกคน อย่างดีที่สุดก็ไม่เคยแม้แต่จะโงหัวมาช่วยให้เราอยู่รอดเลย

ชั้นเกลียดชายจริงหญิงแท้ที่มั่นหน้าว่าตัวเองสามารถพูดถึง ”การแฉ” ได้อย่างฉลาดหลักแหลม ชั้นเกลียดชายจริงหญิงแท้ที่คิดว่าเรื่องของตัวเองเป็น”เรื่องสากล” ในขณะที่เรื่องของพวกเราไม่สามารถไปไกลกว่าเรื่องรักเพศเดียวกันได้ ชั้นเกลียดนักร้องนักดนตรีชายจริงหญิงแท้ที่สร้างอาชีพให้กับตัวเองด้วยการทำนาบนหลังเรา แล้วพอเราโกรธที่คุกคามเรา ยังมีหน้ามาเรียกคะแนนสงสารว่าตัวเองไม่ได้ทำอะไรผิดแทนที่จะขอโทษ ชั้นเกลียดชายจริงหญิงแท้ที่พูดว่า “เราไม่เห็นเข้าใจเลยว่าทำไมคุณต้องใส่เสื้อและติดเข็มกลัดพวกนั้น เราเองก็ไม่เห็นต้องเดินป่าวประกาศให้โลกรู้เลยหนิเราว่าเป็นชายจริงหญิงแท้”

ชั้นเกลียดที่ตลอดเวลาสิบสองปีในการศึกษาขั้นพื้นฐาน ไม่เห็นเคยมีใครสอนชั้นเรื่องชาวเควียร์เลย ชั้นเกลียดที่ชั้นต้องเติบโตมาโดยคิดว่าชั้นคือเควียร์คนเดียวในโลก ชั้นเกลียดที่เด็กเควียร์ตอนนี้แทบทุกคนก็ยังต้องรู้สึกเหมือนที่ชั้นเคยรู้สึก ชั้นเกลียดที่ชั้นต้องทนเจ็บปวดกับการถูกเด็กคนอื่นๆ ดูถูกว่าเป็นอีวิปริตผิดเพศ และเกลียดยิ่งเข้าไปใหญ่ที่ชั้นถูกสอนมาให้รู้สึกละอายกับการถูกกระทำ ให้รู้สึกว่ามันเป็นความผิดของชั้นเองที่ต้องมาเจอความอำมหิตนี้ ชั้นเกลียดศาลฎีกาของประเทศนี้ที่ไฟเขียวให้วิธีการร่วมรักของชั้นเป็นอาชญากรรม ชั้นเกลียดที่ชายจริงหญิงแท้ยั้วเยี้ยไปหมดรู้สึกว่าตัวเองจำเป็นต้องเสือกกับชีวิตเซ็กส์ของชั้น ชั้นเกลียดที่ชายจริงหญิงแท้ชีวิตบิดเบี้ยวได้เป็นพ่อคนแม่คนกันเต็มไปหมด ในขณะที่ชั้นต้องสู้แทบตายแค่เพื่อจะได้รับอนุญาต ให้เป็นพ่อคนกับเค้าบ้าง ชั้นเกลียดพวกชายจริงหญิงแท้

เธออยู่ไหนล่ะเพื่อนสาว?

เราต้องรับผิดชอบกับภาวะอากาศธาตุของเราเอง

ชั้นใส่เข็มกลัดสามเหลี่ยมสีชมพูของชั้นไปทุกที่ เวลาอยู่ในที่สาธารณะ ชั้นไม่ลดเสียงเราให้เบาลงเวลาพูดถึงความรักหรือเซ็กส์ของเลสเบี้ยน ชั้นบอกคนเสมอว่าตัวเองเป็นเลสเบี้ยน ชั้นไม่รอให้มีคนถามถึง ”แฟนหนุ่ม” ของชั้นก่อน ชั้นไม่พูดว่า “เรื่องส่วนตัว อย่าจุ้นจ้าน”

ที่ชั้นทำแบบนี้ ไม่ใช่เพื่อชายจริงหญิงแท้ คนพวกนี้ส่วนใหญ่ไม่รู้ด้วยซ้ำว่าไอ้สามเหลี่ยมสีชมพูหมายถึงอะไร คนพวกนี้ส่วนใหญ่ไม่ได้สนหรอกว่าชั้นกับแฟนสาวจะรักกันท่วมท้นหรือจะทะเลาะกันริมถนน คนพวกนี้ส่วนใหญ่ไม่รับรู้การมีอยู่ของเราหรอกไม่ว่าเราจะทำอะไรก็ตาม ชั้นทำสิ่งที่ทำเพื่อสื่อสารกับเลสเบี้ยนคนอื่นๆ ต่างหาก ชั้นทำสิ่งที่ทำเพราะชั้นไม่อยากให้เลสเบี้ยนคนอื่นคิดว่าชั้นเป็นหญิงแท้ ชั้นเปิดตัวตลอดเวลา ในทุกที่ เพราะชั้นอยากสื่อสารให้เธอรับรู้ บางทีเธออาจจะเห็นชั้น เราอาจจะเปิดบทสนทนากัน เราอาจจะกลายเป็นเพื่อนกัน บางทีเธออาจจะไม่พูดอะไร แต่สายตาเราจะประสานกัน แล้วชั้นจะจินตนาการถึงเธอในร่างเปลือยเปล่า ร่างของเธอที่ชุ่มเหงื่อ ปากของเธอที่เปิดกว้าง แผ่นหลังเธอที่นูนโค้งระหว่างที่เราเย็ดกัน เราจะมีความสุขที่รู้ว่าเราไม่ได้อยู่ตัวคนเดียวบนโลกนี้ เราจะมีความสุขที่เราต่างหากันเจอ โดยที่ไม่ต้องพูดอะไรสักคำ โดยที่ไม่กินเวลาไปเกินกว่าเพียงชั่วขณะเดียว

แต่ไม่

เธอจะไม่ติดเข็มกลัดสามเหลี่ยมสีชมพูนั้นไว้ที่คอเสื้อเธอ สายตาของเธอจะไม่มองสายตาเย้ายวนที่ชั้นส่งไปให้ริมถนน ในที่ทำงาน เธอจะหลีกเลี่ยงชั้นเพราะชั้นมันเปิดตัว”แรง”ไป ถ้าเราเจอกันในร้านเหล้า เธอจะตำหนิที่ชั้น”การเมืองเกินไป” เธอปฏิเสธที่จะรับรู้ชั้นในที่สาธารณะเพราะความเป็นเลสเบี้ยนของ ”ชั้น” นั้นมัน ”ฉูดฉาดกระแทกตา” เกินไป แต่แล้วเธอก็จะอยากให้ชั้นเป็นคนรักของเธอ เธออยากได้ชั้นเป็นเพื่อน เธออยากให้ชั้นรักเธอ อยากให้ชั้นอยู่เคียงข้างเธอ อยากให้ชั้นสู้เพื่อสิทธิของ ”เรา” ในการมีชีวิตอยู่

เธออยู่ไหนล่ะ?

ปากเธอพล่ามว่าทำไมเควียร์ถึงเป็นอากาศธาตุ แต่ตัวเธอกลับหนีกลับบ้านกลับรังรักไปหาคนรักของเธอ เธอชนแก้วกับเพื่อนของเธอที่ร้านเหล้ากันอย่างสนุกสนาน ก่อนจะเดินโซเซเรียกรถกลับบ้าน เวลาเธออยู่กับครอบครัว กับเจ้านาย กับเพื่อนบ้าน และกับเจ้าหน้าที่ของรัฐทั้งหลาย เธอนั่งปิดปากเงียบด้วยความสำรวม เธอปล่อยให้พวกมันพูดถึงเราอย่างบิดเบือน เธอปล่อยให้มันเย้ยหยันเรา เธอปล่อยให้มันทารุณเรา พอเธอกลับมาถึงบ้าน เธอรู้สึกอยากจะกรีดร้องออกมา แต่แล้วเธอก็ใช้การงานของเธอ ใช้ความสัมพันธ์ ใช้การที่เธอไปสังสรรค์กับเลสเบี้ยนคนอื่น มาช่วยซึมซับความโกรธของเธอ เธอจะสงสัยอะไรอยู่อีกว่าทำไมถึงหาชั้นไม่เจอสักที เธอยังจะตั้งคำถามไปอีกเพื่ออะไรว่าทำไมเธอถึงรู้สึกเหงา ว่าทำไมเธอถึงโกรธ ว่าทำไมเธอถึงรู้สึกโดดเดี่ยวเดียวดาย

ลุกขึ้นมา ตื่นสักทีเถอะเพื่อนสาว!!

ชีวิตของเธอมันอยู่ในมือของเธอเอง

เวลาที่ชั้นยอมเสี่ยงทุกอย่างเพื่อเปิดเผยตัวเอง ชั้นทำเพื่อทั้งตัวชั้นเองและตัวเธอ เวลาที่ชั้นยอมเสี่ยงแล้วมันได้ผล (ถ้าเธอได้ลอง เธอจะรู้ว่ามันได้ผลอยู่บ่อยๆ) ประโยชน์ก็ตกอยู่ทั้งที่ตัวเธอและที่ตัวชั้น แต่เวลามันไม่ได้ผล กลับมีแค่ชั้นคนเดียวที่ต้องรับโทษ เธอลอยตัวเหนือความทุกข์

แต่แกเอ้ย แกจะมารอให้เลสเบี้ยนคนอื่นทำให้โลกนี้ปลอดภัยสำหรับแกไม่ได้นะเว่ย หยุดนั่งรออนาคตเลสเบี้ยนที่ดีกว่าได้แล้ว การปฏิวัติจะเกิดขึ้นได้ที่นี่ถ้าเพียงแต่เราเริ่มซักที

เธออยู่ไหนเนี่ยเพื่อนสาว ชั้นสอดส่องหาเธออยู่ ชั้นสอดส่องหาเธออยู่ ทำไมชั้นถึงเห็นเธอแค่ตอนวันเกย์ไพรด์ล่ะ

เราเผยออกมาแล้ว เธอไปทำเหี้ยอยู่ที่ไหน

\[ไม่มีหัวเรื่อง]

เวลามีคนมาทำร้ายเธอเพราะว่าเธอเป็นเควียร์ มันถือว่าเป็นการรุมเควียร์ ใช่ป่ะ

กลุ่มคนกว่าครึ่งร้อยเดินออกจากบาร์เกย์ตอนที่ร้านปิด ที่ฝั่งตรงข้ามถนน กลุ่มชายแท้วัยโจ๋แค่หยิบมือยืนจับกลุ่มกันตะโกนว่า “อีวิปริต” แล้วเขวี้ยงขวดเบียร์มาที่ฝูงชนหน้าร้าน ถ้าเทียบกันแล้ว จำนวนคนที่หน้าบาร์มีมากกว่าพวกนั้นถึงสิบต่อหนึ่ง เควียร์สามคนขยับตัวจะตอบโต้ แต่คนอื่นในกลุ่มกลับไม่มีใครร่วมด้วยเลย ทำไมถึงปล่อยให้ตัวเองเป็นเป้านิ่งทั้งๆ ที่ฝั่งเรามีคนมากขนาดนี้

วันแรงงาน ณ สวนทอมกินส์สแควร์ ที่ลานแสดงคอนเสิร์ตและแดรกโชว์กลางแจ้งประจำปี เกย์ชายกลุ่มนึงถูกวัยรุ่นหัวไม้รังควาน ทั้งๆ ที่อยู่ท่ามกลางเกย์และเลสเบี้ยนหลายพันคน กลุ่มวัยรุ่นชายแท้นี้กลับสามารถซัดเกย์สองคนจนลงไปกองกับพื้นได้ ก่อนที่จะยืนจังก้าหัวเราะกันอย่างภูมิใจ ด้านตัวพิธีกร พอเห็นท่าไม่ดีมาจากบนเวที กลับพูดเตือนฝูงชนว่า “ระวังตัวกันด้วยนะสาวๆ เราแต่งตัวกันจัดเต็มขนาดนี้ ผู้ชายมาเห็นเลยสติหลุดกัน” ประหนึ่งว่าสิ่งที่เกิดขึ้นเมื่อตะกี้เป็นแค่การแกล้งกันขำๆ เพราะผู้ชายรู้สึกหมั่นเขี้ยวชุดที่เหยื่อใส่ ประหนึ่งว่าสิ่งที่เกิดเมื่อตะกี้ไม่ใช่การมุ่งทำร้ายใครหน้าไหนก็ได้ ซึ่งก็มีสิทธิเป็นทุกๆ คนที่อยู่ในงาน จะต้องให้ถึงจุดไหนกันฝูงชนถึงจะลุกขึ้นมาประจันหน้ากับผู้ก่อการ

หลังจากที่ เจมส์ แซปปาลอร์ติ ชายผู้เปิดเผยว่าตัวเองเป็นเกย์ต่อสาธารณะ ถูกฆาตกรรมอย่างเลือดเย็นที่เกาะสแตเทนเมื่อฤดูหนาวปีนี้ มีชุมนุมประท้วงการตายของเค้าไปแค่ครั้งเดียว โดยมีคนมาร่วมงานแค่ร้อยคน ในทางตรงกันข้าม เมื่อยูเซฟ ฮอว์กินส์ วัยรุ่นหนุ่มผิวดำ ถูกยิงตายเพราะล้ำเข้าไป “ถิ่นคนขาว” ในย่านเบนสันเฮอร์ส แอฟฟริกันอเมริกันจำนวนมากลงถนนเดินขบวนผ่านย่านนั้นซ้ำแล้วซ้ำอีก ที่ชายผิวดำถูกฆ่าก็เพราะเค้าเป็นคนผิวดำ คนผิวสีทั้งเมืองรู้ว่ามันคือเหตุผลนี้และลุกขึ้นมาตอบโต้ กระสุนที่ยิงโดนฮอว์กินส์เป็นกระสุนที่คนเหนี่ยวไกตั้งใจให้ยิงถูกคนผิวดำคนไหนก็ได้ เกย์กับเลสเบี้ยนคิดเหรอว่ามีดที่แทงทะลุขั้วหัวใจของแซปปาลอร์ติตั้งใจจะแทงแค่เค้าคนเดียว

โลกชายจริงหญิงแท้กล่อมจนเราเชื่อสนิทใจว่าเราเป็นเหยื่อที่ไม่มีทางสู้ ว่าเราสมควรแล้วที่ต้องเจอความรุนแรงอย่างที่เราเจอ ว่าเวลาเผชิญปัญหา ชาวเควียร์จะแขนขาอ่อนเปลี้ยจนทำอะไรไม่ถูก โกรธซะ! เราต้องไม่ยอมทนกับการทำร้ายพวกนี้ ทำอะไรบางอย่าง! ระลึกให้ได้ว่าการรุกรานแค่เพียงสมาชิกคนเดียวของชุมชนเควียร์หมายถึงการรุกรานชาวเควียร์ทุกคน หากเราอนุญาตให้พวกเกลียดกลัวคนรักเพศเดียวกันรุนแรงกับเราได้ หากเราอนุญาตให้พวกมันสร้างความหวาดกลัวในชีวิตเราได้ ความเกลียดชังของมันที่เราต้องรองรับจะโหดร้ายและถี่ขึ้น จะให้ร่างกายของเธอเป็นเป้านิ่งให้ความรุนแรงไม่ได้ ร่างกายของเธอมีคุณค่าและต้องรักษาไว้ เธอมีสิทธิที่จะปกป้องมัน ไม่ว่ามันจะบอกว่าอะไรก็ตาม ความเควียร์ของเธอต้องได้รับการคุ้มครองและความเคารพ เธอควรที่จะต้องเข้าใจให้ได้ว่าชีวิตของเธอมีคุณค่าเกินจะประเมินได้ เพราะหากเธอไม่เชื่อสักทีว่ามันมีค่า ชีวิตของเธอก็จะถูกพรากไปได้ง่ายๆ เช่นกัน ถ้าเธอรู้ว่าทำยังไงถึงจะสามารถสยบคนที่จะเข้ามาทำร้ายเธอได้อย่างมีประสิทธิภาพและนิ่มนวล ก็เอาเลย ทำตามนั้นซะ แต่ถ้าเธอไม่มีทักษะพวกนี้ ต้องคิดแล้วแหละว่าจะควักลูกกะตาไอ้เหี้ยแม่งออกมายังไง จะฟาดหน้ามันยังไห้จมูกแม่งยุบไปถึงสมอง จะใช้ขวดแก้วแตกๆ เป็นอาวุธปาดคอมันยังไง ทำอะไรเป็นก็ทำตามนั้น จำเป็นต้องทำอะไรก็ทำไป รักษาชีวิตตัวเองไว้!

ทำไมต้องเควียร์?

เควียร์!

อ่า เราจำเป็นต้องใช้คำนี้จริงๆ เหรอ มันคำเจ้าปัญหานะเนี่ย เกย์แต่ละคนมีความเห็นของตัวเองว่าคำนี้เป็นยังไง สำหรับบางคน คำว่าเควียร์หมายถึงความแปลกประหลาด ความพิสดาร มีอารมณ์ของความพิศวงอยู่ ก็ไม่เห็นมีปัญหานะ  เราชอบความหมายนี้ แต่เกย์น้อยหญิงชายบางคนไม่ได้มองแบบนี้ เพราะมองว่าตัวเองปกติ ไม่ได้แปลกอะไร ในขณะที่สำหรับคนอื่นๆ คำว่าเควียร์มันปลุกความทรงจำแย่ๆ สมัยเป็นวัยรุ่นที่มีความทุกข์ เควียร์ คำนี้อย่างดีที่สุดก็ให้อารมณ์คุ้นเคย อารมณ์ขมปนหวาน แต่อย่างร้ายที่สุดก็ทำให้รู้สึกอ่อนแอและเจ็บปวด เราใช้คำว่า “เกย์” แทนไม่ได้เหรอ คำว่าเกย์มันสดใสกว่าตั้งเยอะ แล้วเกย์เองก็แปลว่า ”เบิกบานสำราญใจ” ไม่ใช่เหรอ เมื่อไหร่พวกหัวรุนแรงประจัญบานอย่างแกจะรู้จักโตสักที เมื่อไหร่จะเลิกเห่อทำตัวให้แตกต่างจากชาวบ้านสักที

ทำไมต้องเควียร์…

เออ ใช่ คำว่า ”เกย์” นี่ก็ปังอยู่แหละ มันมีที่ทางของมันเอง แต่ว่าเวลาเลสเบี้ยนและเกย์จำนวนไม่น้อยตื่นเช้ามาในแต่ละวัน เราไม่ได้รู้สึกเกย์รู้สึกเบิกบานนะ เรารู้สึกโกรธและขยะแขยง ดังนั้น เราจึงเลือกที่จะเรียกตัวเองว่าเควียร์ การเลือกใช้คำว่า ”เควียร์” เป็นการช่วยย้ำเตือนตัวเราเองว่าโลกนี้มองพวกเรายังไง คำว่า ”เควียร์” มันบอกเราว่าเราไม่จำเป็นต้องใช้ชีวิตในโลกของชายจริงหญิงแท้อย่างระมัดระวังหรืออย่างคนชายขอบ เราไม่จำเป็นต้องเป็นคนไหวพริบดีหรือมีเสน่ห์แพรวพราว เราใช้คำว่าเควียร์ในฐานะที่เราเป็นเกย์ชายที่รักเลสเบี้ยนและเลสเบี้ยนที่รักความเป็นเควียร์ คำว่าเควียร์ไม่เหมือนคำว่าเกย์เพราะเควียร์ไม่ได้แปลว่าเพศชาย

และเวลาที่เราใช้คำว่าเควียร์กับเกย์และเลสเบี้ยนคนอื่น นั่นคือวิธีนึงที่เราเสนอให้ชาวเราถอดหัวโขนแล้วมาสามัคคีกัน ให้ลืมความแตกต่างที่เราแต่ละคนมี(ไปก่อน) เพราะเราทุกคนเผชิญหน้ากับศัตรูที่เจ้าเล่ห์กว่าร่วมกัน ใช่ คำว่าเควียร์มันเป็นคำที่ยาก แต่มันก็เป็นอาวุธแสนแยบยลและประชดประชันที่เราสามารถขโมยมาจากมือของพวกเกลียดกลัวคนรักเพศเดียวกันได้ แล้วเอามาใช้สู้กับพวกแม่งเอง

ไม่เอาตำรวจทางเพศ

ใครที่พูดว่าการเปิดตัวไม่ใช่ส่วนนึงของการปฏิวัตินี่แสดงว่าหลงประเด็น ภาพบวกเรื่องเพศและสิ่งที่ภาพพวกนี้สำแดงออกมาช่วยรักษาชีวิตไว้ได้ เพราะมันยืนยันการมีชีวิตแบบนี้และเปิดทางให้คนสามารถใช้ชีวิตต่อไปโดยมีความรักให้ตัวเองได้ แทนที่จะเกลียดชังตัวเอง คำขวัญว่า “ดำเป็นสิ่งสวยงาม” เปลี่ยนชีวิตคนจำนวนมากฉันใด คำของเราที่ว่า “อ่านปากของชั้น” ก็ยืนยันความเควียร์ท่ามกลางความเกลียดชังและความไร้ตัวตนฉันนั้น ความเกลียดชังและความไร้ตัวตนที่เห็นได้จากงานศึกษาเรื่องการฆ่าตัวตายชิ้นล่าสุดของรัฐบาลซึ่งรายงานว่าอย่างน้อยหนึ่งในสามของวัยรุ่นที่ฆ่าตัวตายเป็นเควียร์เด็ก ประเด็นนี้ยังเห็นได้ชัดขึ้นอีกจากการที่คนอายุน้อยกว่า 21 ปีติดเชื้อเฮชไอวีกันมากขึ้น

เควียร์อย่างเราถูกเกลียดชังมากที่สุดก็เพราะเรื่องเพศของเรา นั่นคือ การที่เรามีสัมผัสทางกายกับคนเพศเดียวกัน กิจกรรมทางเพศและการแสดงออกทางเพศของเราเนี่ยแหละคือสิ่งที่ทำให้เราเสี่ยงโดนทำร้ายร่างกายมากที่สุด ความแตกต่าง ความเป็นอื่น และความเฉพาะตัว สามสิ่งนี้ที่พวกเรามีสามารถทำให้เราอ่อนเปลี้ยลง หรือจะปลุกความเป็นการเมืองในตัวเราก็ได้ หวังว่าพวกเราส่วนใหญ่จะไม่ปล่อยให้ตัวเราต้องตายเพราะสิ่งนี้

\[ไม่มีหัวเรื่อง]

ทำไมเราถึงปล่อยให้พวกหญิงแท้ชายแท้เข้ามาในผับในบาร์ของเควียร์ได้ มันยังไงกันเนี่ย ไอ้ที่พวกชายจริงหญิงแท้บอกว่าชอบเรามากเพราะเรา “ปาร์ตี้กันสุดเหวี่ยง” ใครถามความเห็นมึงเหรอ ไอ้ที่เราสุดเหวี่ยงกันก็เพราะเราจำเป็นต้องระบายความอัดอั้นที่พวกมันทำให้เรารู้สึกอยู่ตลอดเวลาออกมาก่อนที่เราจะอกแตกตายกันหมด พวกมันพอรู้สึกอยากจะจู๋จี๋กันขึ้นมาก็จัดเลย ไม่สนหรอกว่าจะเป็นที่ไหน มิหนำซ้ำยังกินที่ชาวบ้านบนแดนซ์ฟลอร์เวลาเต้นกันเป็นคู่อย่างมั่นหน้า แม่งห้อยความรักต่างเพศของแม่งประหนึ่งว่าเป็นว่าป้ายห้ามเข้า เป็นโฉนดความเป็นเจ้าข้าวเจ้าของ

เราจะยอมทนให้พวกแม่งรุกรานพื้นที่ของเราประหนึ่งว่าตัวเองมีสิทธิจะทำได้ไปทำเหี้ยอะไร ทำไมเราถึงปล่อยให้มันโอ้อวดความรักต่างเพศของพวกแม่งจนแทบจะทิ่มลูกกะตาในพื้นที่สาธารณะเพียงไม่กี่แห่งที่เราสามารถเซ็กซี่กันได้โดยไม่ต้องกลัวว่าจะถูกทำร้าย ความรักต่างเพศซึ่งโลกชายจริงหญิงแท้ใช้เป็นอาวุธมาจัดการเรา

ถึงเวลาแล้วที่เราจะหยุดไม่ให้ชายจริงหญิงแท้สร้างกฏเกณฑ์ทั้งหลาย เรามาเริ่มกันด้วยการแปะป้ายนี้ไว้หน้าคลับและบาร์เควียร์ทุกแห่ง

– ข้อปฏิบัติสำหรับชายจริงหญิงแท้

1. แสดงความรักของพวกเธอให้น้อยที่สุด (การจูบ, การจับมือ, การสวมกอด) สถานที่นี้ไม่ต้องการเรื่องทางเพศของเธอ และคนหลายคนในที่นี้รู้สึกว่ามันน่าสะอิดสะเอียน
2. ถ้าจำเป็นที่จะต้องเต้นซบกันจริงๆ กรุณาเต้นกันให้สงบเงี่ยมมากที่สุด
3. อย่าทำหน้าโง่ใส่หรือจ้องมองเลสเบี้ยนหรือเกย์ชาย โดยเฉพาะอย่างยิ่งเลสเบี้ยนที่ออกแมนหรือแดรกควีน เราไม่ไช่ความบันเทิงของคุณ
4. ถ้ารับไม่ได้ที่คนเพศเดียวกันจะมาจีบหรือยั่วใส่ ก็ออกไปซะ
5. อย่าโอ้อวดความรักเพศเดียวกันของตัวเอง ระมัดระวังตัวเองให้ดี รับให้ได้หากจะมีคนคิดว่าเธอเป็นเลสหรือเป็นตุ๊ดแต๋ว
6. ถ้ารู้สึกว่าข้อปฎิบัตินี้ไม่ยุติธรรม ให้ไปต่อกรกับโฮโมโฟเบียในคลับของชายจริงหญิงแท้แทน หรือมิฉะนั้น
7. จะไปตายห่าที่ไหนก็ไป

ชั้นเกลียดชายจริงหญิงแท้

ชั้นมีเพื่อนมีฝูง เพื่อนชั้นบางคนก็เป็นชายจริงหญิงแท้

ปีแล้วปีเล่า ชั้นนัดเจอเพื่อนชายจริงหญิงแท้ ชั้นอยากเจอพวกเค้า อยากรู้สารทุกข์สุขดิบ อยากเพิ่มอะไรใหม่ๆ ในความสัมพันธ์ระหว่างชั้นกับเค้าที่ซับซ้อนและย้อนหลังกันไปนาน อยากจะรู้สึกถึงความต่อเนื่องอะไรบางอย่าง

ปีแล้วปีเล่า ชั้นตระหนักขึ้นเรื่อยๆ ว่าเรื่องราวในชีวิตของชั้นไม่มีความสำคัญกับเค้าเลย เค้าฟังเรื่องราวของชั้น เข้าหูซ้าย ทะลุหูขวา ชั้นเป็นแค่ติ่งแค่ภาคผนวกในปฏิสัมพันธ์ทั้งหลายที่มีในโลกนี้ โลกแห่งอำนาจและอภิสิทธิ์ โลกแห่งภาคส่วน โลกแห่งการกีดกัน

“ไม่จริงซะหน่อย” เพื่อนชายจริงหญิงแท้ของชั้นเถียงกลับ ในการเมืองเรื่องอำนาจแล้วนั้น มีสิ่งหนึ่งที่แน่นอนเสมอ นั่นก็คือ คนที่ถูกปล่อยไว้นอกวงจะวิงวอนขอเป็นส่วนหนึ่งของวงด้วย ในขณะที่คนในจะอ้างว่าคนนอกอันที่จริงแล้วไม่ได้อยู่นอกวงซะหน่อย ผู้ชายทำอย่างงี้กับผู้หญิง คนขาวทำอย่างงี้กับคนดำ และทุกคนทำอย่างงี้กับเควียร์

ไม่ว่าจะตั้งใจหรือไม่ตั้งใจก็ตาม เส้นแบ่งหลักถูกขีดด้วยการสืบพันธุ์และครอบครัว คำหลังนี่เป็นคำมหัศจรรย์ หลายต่อหลายครั้งที่ครอบครัวที่ให้กำเนิดเรา ที่เราเติบโตมาด้วย ตัดญาติตัดสัมพันธ์กับเราพอรู้ว่าตัวตนจริงๆ ของเราคืออะไร และหนักไปยิ่งกว่านั้น เราเองก็ถูกขัดขวางไม่ให้มีครอบครัวของเราเองด้วย ในประเด็นเรื่องการมีลูกและการเลี้ยงลูกนั้น เราถูกลงทัณฑ์ เราโดนดูถูกและปิดทางต่างๆ ปฏิบัติกับเราเหมือนเราเป็นภัยต่อความมั่นคง เราโดนทั้งขึ้นทั้งล่อง ไม่ว่าเราจะพยายามต่อสู้ให้มีลูกได้ หรือปฏิเสธที่จะมีลูก ทั้งหมดนี้ประหนึ่งว่าการแพร่พันธุ์สปีชีส์มนุษย์มันเปราะบางมากเสียจนต้องมีแบบแผนบังคับ มิฉะนั้น มนุษยชาติจะละลายกลับไปเป็นโคลนเหลวยุคดึกดำบรรพ์

ชั้นเกลียดที่ต้องคอยเกลี้ยกล่อมให้ชายจริงหญิงแท้เชื่อว่าเลสเบี้ยนและเกย์อาศัยอยู่ในเขตสงคราม ว่าชีวิตของเรารายล้อมไปด้วยระเบิดเสียงอึกทึกที่ดูเหมือนมีแค่เราที่ได้ยิน ว่าทั้งร่างไร้ลมหายใจและดวงวิญญาณของเรานั้นถูกวางทับกันเป็นกองพะเนิน เราล้มตายจากความตกใจ เราตายเพราะถูกตี ถูกข่มขืน เราตายเพราะความเศร้าโศก เพราะโรค ความเป็นคนของเราถูกกระชากออกไปหมดแล้ว

ชั้นเกลียดชายจริงหญิงแท้รับฟังความโกรธของเควียร์แล้วอดไม่ได้ที่ต้องพูดว่า “เฮ้ย แต่ชายจริงหญิงแท้ก็ไม่ได้เป็นแบบนั้นกันทุกคนนะ เราก็ชายจริงหญิงแท้นะเว่ย” ประหนึ่งว่าไอ้โลกจองหองที่ให้ค่าแค่ความรักต่างเพศใบนี้ยังฟูมฟักและปกป้องอีโก้ของตัวเองไม่พออีก ทำไมเราต้องมานั่งประคบประหงมพวกแม่ง ในเมื่อความโกรธ ของเราก็เป็นผลมาจากสังคมเหี้ยๆ ของพวกแม่งเอง จะให้หยอดคำปลอบใจไปทำไม “แน่นอนว่าเราไม่ได้หมายถึงแกเว่ย แกไม่ได้ทำตัวแบบนั้นซะหน่อย” ปล่อยให้มันคิดเอาเองว่าตัวมันสมควรที่จะเป็นส่วนนึงของความโกรธเรามั้ย

แน่นอนว่าทั้งหมดนี้แปลว่าพวกชายจริงหญิงแท้ต้องรับฟังความโกรธของเรา แต่ส่วนใหญ่แล้วไม่เคยจะฟังกันหรอก ชายจริงหญิงแท้จะเปลี่ยนประเด็นด้วยการพูดว่า “เราไม่ได้เป็นแบบนั้นซะหน่อย” หรือไม่ก็ “ดูซิใครกันแน่ที่กำลังเหมารวม” หรือ “ถ้าอยากให้เค้าคนรับฟัง ต้องพูดสุภาพ พูดจาให้น่าฟังหน่อย” หรือ “ถ้ามัวแต่สนใจเรื่องลบๆ ก็เท่ากับเธอเองกำลังให้อำนาจมันนะ” ไม่ก็ “ในโลกนี้ไม่ได้มีแค่เธอคนเดียวที่มีความทุกข์นะ” พวกชายจริงหญิงแท้ชอบบอกว่า “อย่ามาขึ้นเสียงกับเราสิ เราอยู่ฝั่งแกนะเว่ย” หรือ “เราว่าแกตีโพยตีพายเกินเหตุ” หรือ “โอ้ย แกนี่อมทุกข์เหลือเกินนะ”

ปล่อยให้ตัวเองรู้สึกโกรธ

มันสอนเรามาว่าเควียร์ที่ดีต้องไม่โกรธไม่คลั่ง มันสอนเรามาดีซะจนเราไม่เพียงแต่ซ่อนความโกรธจากพวกมันเอง แต่เรายังซ่อนความโกรธจากกันและกันด้วย เราถึงขั้นซ่อนความโกรธนี้จากตัวเราเองด้วยซ้ำ เราซ่อนความโกรธของเราด้วยการใช้ยาเสพติด ด้วยการฆ่าตัวตาย ด้วยการกระหายความสำเร็จเพราะหวังว่ามันจะเป็นเครื่องพิสูจน์ว่าเรามีคุณค่า ทั้งๆ ที่มันทั้งรุมตีรุมแทงเรา ยิงเรา เขวี้ยงระเบิดใส่เรา โดยเพิ่มจำนวนขึ้นเรื่อยๆ เรากลับตกใจเวลาเห็นเควียร์ที่ทนไม่ไหวแล้วถือป้ายประท้วงว่าให้ตีมันคืนตลอดทศวรรษที่ผ่านมา มันปล่อยให้เราตายกันเป็นเบือ แต่เราก็ยังเสือกไปขอบคุณไอ้ประธานาธิบดีบุชที่ปลูกต้นไม้ไปต้นนึง เรากลับชื่นชมประธานาธิปดีเปรียบผู้มีเชื้อเฮชไอวีว่าเหมือนเหยื่อจากอุบัติเหตุรถยนต์ที่ไม่ยอมใส่เข็มขัดนิรภัย ปล่อยให้ตัวเองโกรธเถอะ ปล่อยให้ตัวเองโกรธเถอะที่ราคาที่ต้องจ่ายของการไม่เป็นอากาศธาตุอีกต่อไปคือคำขู่ทำร้ายทีไม่จบไม่สิ้น คือความรุนแรงเพื่อต่อต้านชาวเควียร์ที่ทุกภาคส่วนของสังคมนี้ล้วนมือเปื้อนเลือดทั้งสิ้น ปล่อยให้ตัวเองโกรธเถอะที่ไม่มีที่ไหนในประเทศนี้เลยที่เราปลอดภัยไม่มีที่ไหนเลยที่เราไม่ได้ตกเป็นเป้าของความเกลียดชังและการถูกทำร้าย เป็นเป้าของการความเกลียดชังที่เรามีต่อตัวเอง เป้าของการฆ่าตัวเองให้ตาย ให้กลับซ่อนอยู่ในตู้ ให้เราไม่กล้าเปิดตู้ออกมา

ครั้งต่อไปที่ชายจริงหญิงแท้พล่ามด่าเธอที่เธอโกรธเธอโมโห บอกมันไปว่าถ้าอะไรๆ ยังเป็นเหมือนเดิม เธอไม่ต้องการหลักฐานอะไรอีกแล้วว่าโลกนี้มันหมุนไปได้ก็เพราะมันสูบพลังงานไปจากเธอ บอกมันไปว่าเธอไม่อยากเห็นแต่คู่ชายจริงหญิงแท้เดินตลาดเดินซุปเปอร์ในโฆษณาทีวี เธอไม่อยากให้ใครมาอวดรูปเด็กทารกอีกแล้วกระทั่งเธอจะมีลูกได้เองบ้าง ขอร้องเถอะ ไม่ต้องชวนไปงานแต่ง งานเลี้ยงคุณแม่ตั้งครรภ์ งานฉลองครบรอบอะไรก็ตาม เธอจะไปก็ต่อเมื่อเจ้าภาพงานคือพี่น้องผองเควียร์ของเรา บอกมันไปด้วยว่าอย่าหนีประเด็นด้วยคำพูดประเภท “เธอมีสิทธิ” “เธอมีอภิสิทธิ์” “เธอเว่อเกินเหตุ” หรือ “เธอเอาแต่มองว่าตัวเองเป็นเหยื่อ” จงบอกให้ชายจริงหญิงแท้ “ออกไปไกลๆ เลยกระทั่งจะเปลี่ยนตัวเองได้” ไปไกลๆ ซะ แล้วลองดูละกันว่าโลกที่ใช้เควียร์เป็นกระดูกสันหลัง ที่ใช้ความกล้าหาญ ใช้มันสมอง และจิตวิญญาณของเควียร์ จะเป็นยังไงถ้าขาดเควียร์ผู้กล้าแกร่งไป บอกให้มันไปให้พ้นตาซะกระทั่งชายจริงหญิงแท้ลองเดินจับมือกับคนเพศเดียวกันในสาธารณะสักเดือนนึงดู ถ้ายังรอดมาได้ ค่อยมาว่ากันว่ามันมีความเห็นยังไงเกี่ยวกับความโกรธที่เรามี มิฉะนั้นแล้ว บอกมันให้หุบปากและฟังก่อน

<!--EndFragment-->
